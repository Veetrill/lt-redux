[//]: ## (Цей "костиль" прибирає горизонтальну лінію, що автоматично генерується під заголовком h2)
### Розділ І
## МОРОЗНЕ ОБЛИЧЧЯ НАДІЇ ТА ВІЙНИ

У Вернона Ліонора, короля Хейдендалю (країни зі столицею у місті Хейдендаль, на материку Врадаз), народжується син Леорій. Книга відкриваться описом пологів королеви Софії, якими командує служниця королеви Фрейдарін та її коханець, вартовий Легіс.

Минає вісімнадцять років. Ми бачимо юнака Леорія, якому сниться сон про те, як його атакує величезний крук. Коли принц прокидається, ми дізнаємося, що він виховувався не у палаці, а у Фрейдарін і Легіса, у виділеному для них Садибо-Маєтку.

Останні п’ятнадцять років йде війна з домом Круколовів – кочовою (?) мілітаристською фракцією (державою?), яка саме набрала силу і теоризує Врадаз вже вдруге за історію цього континенту.

Дитина Фрейдарін та Легіса приносить Леорію розвіддані під час сніданку. Після швидкого ознайомлення з ними принц спішить на навчання в Академію Права, яку відвідує інкогніто під іменем Самас Едрасас (хоча директор академії знає його справжнє походження).
Раптом на місто нападають Круколови.

Леорій краде коня і забігає до корчми, де бере з собою свою коханку Вадусю та її друзів: Келюса, Басаньйо та шамана Юстуса. Звідти вони біжать до стін міста, де принц перебирає на себе командування військами, бо всім каже, що він принц.

Йде опис битви. В одному реченні стається камео Василя Стуса, який своїми громовими поштовхами намагається повалити облогову вежу. Леорій зіштовхується з своїм дядьком по материній лінії – Базилем, що має при собі чарівний меч Дурівналь (далі – Дюрінваль). Дядько перейшов на сторону лиходіїв і став їхнім генералом.

Оскільки Леорій – перевертень (родове прокляття, яке з’являється коли потрібне), він вбиває Базиля в подобі звіра.

Генерала переможено, але це ще не кінець. Леорій повертається в бій, аж тут Юстус вибухає. Кохана Вадуся, яку зачепило вибухом, помирає в Леорія на руках. Після поспішних похорон Леорій з друзями йдуть у лазню святкувати перемогу.

---

### Розділ ІІ
## ЩЕ НЕВІДОМЕ DÉJÀ VU АБО ПОГОНЯ ЗА КРУКОМ. ЧАСТИНА 1

Бенкет у лазні. Басаньйо розповідає, як у ніч перед нападом бачив когось підозрілого у вежі. Робиться висновок що, схоже, Круколови повернулись, а цей хтось підозрілий – не просто ферзь (автор мав на увазі пішака). Нам представляють ще одного друга Леорія – мага-відступника Влада. Принц сидить як змушений павич. Розповідається про Дюрінваль та його Кристалики (аналог рун, що накладаються на мечі у рольових іграх). Прибігає кур'єр і кличе Леорія до бенкету з його батьками у палаці.

---

### Розділ ІІІ
## ЩЕ НЕВІДОМЕ DÉJÀ VU АБО ПОГОНЯ ЗА КРУКОМ. ЧАСТИНА 2

Бенкет у палаці. Леорій бере з собою двох друзів – Басаньйо і Влада. Вони потрібні йому для того щоб вивідати якусь інформацію. Всі вихваляють Леорія і Леорій хвалиться. Мати принца, королівна Софія, висловлює побажання, щоб Леорій зарубав всіх ворогів як Краген свого брата Ебеля. Вперше згадується таємнича організація «Ліра Трьох». Між Владом та архімагічкою Гільдії Магів Ельзен йде ментальна боротьба, бо вони намагаються щось один в одного вивідати. Влада це так виснажує, що він каже щось не те і його несуть у госпіталь.

Тим часом у в'язниці йде допит Круколова Юліана, але, оскільки його не зв'язали, він легко тікає.

Стається теракт у палаці – щось вибухає. Леорій біжить до Влада у госпіталь і той телепортує його до Юліана, який саме тікає дахами. Принц легко перемагає Круколова у бою, але в момент коли прибуває варта, відволікається аби потиснути руку командирові. Юліан користується цим моментом щоб втекти і вкрасти Кристалики для Дюрінваля.

---

### Розділ ІV
## СУЦІЛЬНІ РОЗДУМИ

Леорій прокидається в Садибо-Маєтку після виснажливого дня. Фрейдарін заварює йому чай. Одразу потому принц йде погуляти і відрефлексувати все побачене і пережите.

Леорій вештається лісом перед містом, де була битва, бачить неприбрані замародерені тіла. Доля знаходить йому камінь аби сісти і він говорить із сонцем про те, що на місці кожного з цих тіл міг бути він, або його близька людина (Вадуся не згадується).

Тут принца затягує у портал. Він опиняється у лісі, просто позаду крісла на якому сидить Юліан. Не довго думаючи герой проштрикує лиходія в спину, але той лиш перетворюється на рій метеликів і рематеріалізовується на гілці дерева поряд. Він дражнить принца кристаликами, пропонує співпрацю в обмін на них. Леорій не довіряє йому, бачить вовка в овечій шкурі, але жадоба.

Юліан заявляє, що має інформацію стосовно "серця Круколовів", що воно практично незахищене і пов'язане (або знаходиться) у їхніх шахтах. Він пропонує Леорію піти і "вколоти його"

Принц погоджується, але простить допомогти мапою. Це лише дратує таємничого юнака — він просто допоможе з планом, а виконання — не його відповідальність.

Щойно Леорія відправлено назад додому, лиходій вже зловісно потирає руки передчуваючи кінець дому Лійонорів.

---

### Розділ V
## ПРИГОДИ ТІЛЬКИ ПОЧИНАЮТЬСЯ

Леорій повертається додому і знаходить у себе в кабінеті мапу шахт Круколовів (які є стратегічним об'єктом під столицею Круколовів, це не дуже було ясно з тексту). Після цього він спускається вниз на кухню і разом з друзями планує яким саме чином вони на Круколовів нападуть.

---

### Розділ VІ
## ДУША ВЗАМІН НА РОЗУМ (САД ДЛЯ КРАСНОМОВСТВА, АБО ЯК НЕ СТВОРИТИ САМОТУЖКИ ГОЛКИ НА ТРОЯНДАХ. ЧАСТИНА 1)

Минає два місяці. Леорій прокидається серед ночі. До нього через дзеркало являється тінь Мирослава (Юліан, див. третій та четвертий розділи), яка сварить юнака за бездіяльність. Після короткого діалогу Леорй вирішує, що настав час рекрутувати легендарного воїна Хакіля для боротьби з Круколовами.

Довгожитель, Хакіль колись був соратником пра-пра-прадіда Леорія Гаегіля. Подібно до Ліонорів він перевертень, але, на відміну від них це не вроджене прокляття, а наслане на нього павучихою Артем’ю.

Тим часом останні захоплюють столицю дому Радимичів - місто Сарджаниця. В авангарді за них б’ються варвари з клану Оранжевої Мури на чолі з Телегіром Костоносом. Воїни настільки безжальні, що викликають відразу і ненависть навіть у їхнього роботодавця, магістра Круколовів.

У Хейдендалі Садибо-Маєток було перетворено у лазарет під військові потреби. Прибуває труповозка, де начебто лежить тіло старшого сина Легіса – Валеріана. На щастя, він виявляється живим.

На жаль радість від несподіваного воскресіння триває недовго, бо прибуває сумна звістка – у Сарджаниці загинула Титанія – кохана Басаньйо. Останній розбитий горем і невідомо чому ображається на принца. Переповідає історію про те, як на початку зими вона передрікала темні часи.

Перед тим як вирушати до Хакіля вирішено почекати тиждень, аби дати раду новинам. До ватаги приєднуються нові персонажі - Доріан (Іоанн) і Ведад (обидва більше не згадуються).

---

### Розділ VІI
## ПАРЛАМЕНТЕР ТА ДИКУНИ (САД ДЛЯ КРАСНОМОВСТВА, АБО ЯК НЕ СТВОРИТИ САМОТУЖКИ ГОЛКИ НА ТРОЯНДАХ. ЧАСТИНА 2)

Через несприятні погодні умови ватага рухається до Беклету, міста яким править Хакіль. Валеріан читає принцеві нотації. Леорія «пробирає серйозність» і він «з ликом хижака» думає про те, як себе вести по приїзді.

Зрештою вершники натрапляють на варгів і женуться за ними, поки не виходять до частоколу.

В Беклеті узурповано владу. Поки Хакіль лежить отруєний, містом управляє його радник Ян Довгоногий і його фракція Синіх Яструбів. Донька Хакіля Ірельда та її коханець Торстан знаходяться у нього в заручниках. Сині Яструби на брамі до міста намагаються прогнати приїзджих, але Леорій і ватага їх вбивають і в’їзджають до палацу на конях. Леорій вирішує бути парламентером (перемовником) і дипломатією врятувати Хакіля та його близьких.

Починається бійка. Леорій вбиває Довгоногого, ставши звіром. Хакіль чує рик принца і він нагадує йому Гаегіля. Це виліковує правителя від отруєння. Здоровий і повний сил, вовкулака домовляється з Леорієм про відкриття дипломатичних стосунків та виділення військової допомоги Хейдендалю.

---

### Розділ VІII
## ФІАЛКИ НА ПОЧАТКУ БЕРЕЗНЯ

Ватага повертаються до Хейдендалю, аж тут бачить, що на дорозі перекинулась карета і падає в урвище. Звідти долинають жіночі крики. Принц спішить на допомогу, і рятує молоду ельфійку Настасью, у яку одразу закохується. Настасья - Касдарська, одна з дванадцяти доньок короля сусідньої ельфійської держави. Разом вони повертаються до Лібенгерну, у Садибо-Маєток. Там Леорій проводить з Настасьєю час у лазні та його почуття виявлються взаємними.

Не дивлячись на це Настя раптом згадує, що їй треба бігти. Леорій терміново везе її до Макковєцького озера, де з-під льоду виринає космічний-магічний корабель. З нього виходить брат Настасьї Невтален, дякує, і забирає свою сестру.

---

### Розділ IX
## ВІТЕР РОЗВЕРТАЄТЬСЯ НЕ В СТОРОНУ ДОБРА

Леорій стоїть на березі озера з пусткою в душі. Відчуває сум за Настасьєю та тривогу в душі (автор змальовує її круками в небі). Вершники з кислими обличчями рушають додому в Хейдендаль. Валеріан філосовствує. Повз них проїзджає група Сірих Магів.

Сірі Маги – це фракція елітних магів-євнухів, які калічать себе та носять залізні маски. Але конкретно ці Сірі Маги насправді асасини Ліри Трьох. Вони прямують до столиці з возом навантаженим вибуховими реагентами. Вони сподіваються пройти крізь ворота зі своїм маскуванням та підірвати алтар в центрі міста.

Проте все йде не по-плану і, при цьому, по-плану. Коли найманців зупиняють на огляд на в'їзді до міста стражник перевіряє вміст воза і ненароком впускає додолу коробку з реагентами. Вибух розносить півміста, зачіпає навіть пригород.

Тим часом корабель Невталена намотує кола довкола Разінару (назва планети). Настасья сидить на пасажирському сидінні і дується на нього. Її брат вважався мертвим, хоч вона і знала, що це не так. Але тепер він відмовлється навіть пояснити де був і чому він вийшов на зв'язок з нею тільки зараз.

Після невиправдано довгої подорожі корабель приземляється у місті Андельвейн в країні Дахалос, на місці, де колись був будинок Невталена. Він магією повертає його на місце. Після цього Невтален переконує сестру допомогти йому і, тим самим, вийти з-під впливу їхнього батька.

Невтален – маніпулятор. Щойно вони переступають поріг дому, він згадує про Леорія і схвалює їхні почуття - закидуючи сіті на майбутнє. А щойно Настасья йде перепочити - йде собі до своєї таємної лабораторії. Там дістає магічну мапу підводного народу Сонарців і, за допомогою магічного кристала, замальовує половину Хейдендалю та одну зі столиць Круколовів.
Тим самим він посилає в тому напрямку вбивче сяво з неба.

Коли головні герої досягають міста воно вже у вогні. На щастя вони зіштовхуються з асасинами, які вижили і біжать до своєї цілі - алтару (у них досі лишилася додаткова вибухівка). Та повз Леорія не пройти, тож принц з друзями відважно перемагають лиходіїв. Лиш один вбивця здається та обіцяє здати замовницю теракту - архімагічку Ельзен.
Аж в цей момент з неба сходить вбивче сяйво і потрапляє прямо в Хейдендальський замок, частково його руйнуючи.

Проходить тиждень після "Ночі Двох Вогнів". Леорій і Басаньйо приходять до Лазарету, де Влад доглядає асасина - Орільї де Рібейрака. Той погоджується свідчити проти Ельзен.
Триває суд, куди таємно прокрадаються Леорій та Басаньйо. Принц урочисто представляє Басаньйо у ролі адвоката ненависного всім терориста. Орільї свідчить, здає з потрохами Ліру Трьох, їхні цілі, базу операцій і, нарешті, називає ім'я Ельзен.

Всі в шоці, але в той самий момент в залі починає діятись магія. Серед натовпу еффектно з’являється Ельзен з порталу і вбиває Орільї зі словами, що, мовляв, "як він може йти проти короля". Судді архімагічка каже, що це Леорій влаштував вибух і підставив її.

Але так просто принца не здолати. Зненацька з'являється Келюс і питає Ельзен, звідки вона знає терористів.

---

### Розділ X
## ЛІРА БРИНЬЧИТЬ, А МЕНЕСТРЕЛЬ ВІДПОЧИВАЄ

З-за спини Келюса нечікуванро з’являються інквізитори, представники магічної варти. Вони кланяються, переконуються що з Леорієм все в порядку і заарештовують Ельзен. На її обличчі з’являється намордник смарагдового кольору з щупальцями, що затикають їй рота.

Порталом вже колишню архімагічку доправляють до в’язниці де маг на ім’я Десислав починає її жорстоко допитувати, піддаючи фізичним та телепатичним тортурам. Все -  у намаганні більше розвідати про Ліру Трьох та її таємничого керманича. Коли тортури не допомагають Десислав йде по голову інквізиторів – Ейка Молодшого. Його батька Ельзен вбила щоб стати архімагічкою, тому він не стримується і теж піддає її фізичним та телепатичним тортурам.

Після допиту ельфійка прокидається в себе вдома під домашнім арештом.

Флешбек. Ми бачимо інквізитора-астронома у своїй вежі у ніч, коли палав Хейдендаль. Він спостерігає за небом і раптом бачить вже друге вбивче світло, що саме летить на місто неподалеку. Описується знищення Ганзабургу — другої столиці Круколовів. Світло потрапляє у місцеву Гільдію Магів (величезний підземний форт) і ланцюгова реакція з тамтешньою магією тільки збільшує руйнування.

Наш час. Ельзен проводить якийсь час під домашнім арестом. Вона отримує пошту з прокльонами і погрозами, у неї зростає паранойя та тривожність. Неочікуванно, під час медитації з’являється магічний туман, що переносить магічку до дивної сірої зали.

Тут на троні її зустрічає Мирослав-Юліан. Тепер він одягнений у маску жука та називає себе «паном Галактичним». Він сварить її за провалену роботу, піддіє ментальним тортурам, але, зрештою, відпускає. Для того щоб виправдати себе та повернути свій титул Мирослав-Юліан дає Ельзен завдання: ліквідувати «комарика, який занадто сильно жужжить».

Тієї ж ночі Ельзен зупиняється в одному з кастокорських (Кастокор – столиця Круколовів) трактирів і починає писати листа Августину, іншому члену Ліри Трьох. Потім згадує минуле.
Флешбек. Розповідається про майстра Карвалоса, божевільного некроманта, що, в часи студентства Ельзен, тероризував країну Галіос разом зі своїми «комарами». Після невдалої спроби його знищити, у рейд проти нього збираються студенти Сільветрейської Акадамеї Магів і, серед них, молоді Ельзен та Невтелен. 

У битві Невтелен показує виняткову звитягу та технічні знання, чим розтоплює серце ельфійки (до того вона його морозила, попри всі його зізнання в любові). Тому, після того як битва переходить в підземелля, двоє усамітнюються в якійсь закинутій кімнаті. Говорять про почуття. Ельзен вже вибачається за свою повидінку, аж тут Невталена викрадає у невідомість вогняна рука, яка раптово виникла зі стіни.

Наш час. Леорій та його ватага готуються до Церемонії Ініціації та допомагають у відбудові Хейдендальского замку. Леорій зустрічається з батьком і той каже, що пишається ним. Тільки зауважує, що «бути принцем це не тільки в золоті купатись а ще і за людей стояти». 

Тим часом у Дахалосі Настасья та Невтелен разом обідають. Ельфійка розповідає братові про політичну кризу в Домі Касдарських та намагається вивідати де він був п’ятнадцять років. Невтелен на те лише каже що був «в Тишині» а потім зізнається в тому що це він пустив вбивче світло на Хейдендаль та Ганазабург.

На наступний день відбувається Ініціація Леорія, він отримує офіційне право битися Дюрінвалем. На принагідному фуршеті, принц повідомляє, що плани нападу на Круколовів ще в силі, але він потребує допомогм ще однієї персони (Легіса).

---

### Розділ XI
## КРІЗЬ НЕТРІ ДО СПРАВЕДЛИВОСТІ

Невтален відчуває щось неладне і готується до атаки Ліри Трьох. Він вірить, що став ціллю самих *гітчгайкерів*.

Гітчгайкери (від англ. hitchhike — подорожувати автостопом) — це галактичні сутності, гінці-лялькарі, відправлені на Разінар Єретиками (колишні ангели, що живуть у темряві між галактиками) сіяти хаос перед майбутнім завоюванням.

Маг сподівався залучити їх до його планованого державного перевороту в домі Касдарських, але тепер, схоже, йому доведеться "дати себе заплутати в їх павутиння, а потім спалити його разом з павуком".

Від надто гучного казана, в якому ельф варить вбивче зілля для колись коханої Ельзен, прокидається Настасья. Роздратована, вона вривається до кабінету брата, питає чому він досі не дає їй жодних пояснень щодо власних планів. На це Невтален розповідає сестрі про наміри вбити архімагічку і задає вже зустрічне питання: що там у неї з паном Леорієм, з яким вона не бачилась від першої зустрічі?

Він продовжує плести сіті, розповідає Настасьї про простоту та кураж принца, переконує в тому що вона закохана. Але щойно опиняється наодинці — усвідомлює, що в його діях нема кінцевої мети.

Листоноша приносить любовний лист від Леорія, попри те, що ніхто не мав би знати де знаходиться князівна. Настасья розчулена, Невтален спричиняє знецінення місцевої валюти заплативши за поштові послуги.

Потому маг проводить ритуал tum`arasis - погоню по думках, аби віднайти хто ж з гітчгайкерів хоче його вбити. Дізнається про плани пана Галактичного та (вже колишньої) архімагічки.

На Андельвейн нападає Ліра Трьох на чолі з Ельзен. Спочатку вони намагаються напасти непомітно, але магічне силове поле Невталена викриває їхніх величезних бабок та багатьох знешкоджує. Це лише змушує лиходіїв перейти до більш відчайдушних дій і задіяти шквальний вогонь з фаєрболів, які вже згадані величезні бабки можуть пускати зі своїх очей.

Поки міська варта приймає бій з силами Ліри Трьох відбувається остання конфронтація між ельфом та його колишнім коханням. Ельзен можливо і могла б спокутувати себе, але жадоба. Невтален холодно валить її на землю та перерізає горло.

Хейдендаль. Відбувається підготовка до походу на столицю Круколовів. Леорій ще раз демонструє друзям карту шахт звідки планується напад (див. розділ п'ятий). Зненацька в кімнаті з'являється Невтален і пропонує допомогу у вигляді чарівних камінців.

---

### Розділ XII
## ТАНЦІ НАВКОЛО ГОРИ

Відбувається битва в шахтах Круколовів. Частина друзів Леорія гине, хоч хто саме - не зрозуміло. Леорій задумується про свою поведінку і розуміє, що дружба - це магія і її слід цінувати.

З шахт бій переходить у місто. Там на сторону Леорія і ватаги стають добровольчі батальйони. Автор стверджував, що списав їх з "Азову", "Правого сектору" та "Нацкорпусу".

Битва досягає своєї вищої точки, коли Леорій вдирається у тронну залу магістра Круколовів, але знаходить тільки його мертве тіло. На троні сидить пан Галактичний (Мирослав-Юліан). Він сміється принца, адже він зіграв на ньому як на скрипці. Зманіпулював, щоб наш головний герой атакував Круколовів і задумався про свою поведінку. Час для слів спливає, Леорій та пан Галактичний б’ються в двобої. Принц перемагає і, вагаючись, вбиває лиходія.

Щойно забрано Кристалики до Дюрінваля, з'являється Невтален на своєму космічному кораблі для евакуації. Він повідомляє, що в Хейдендалі сталася біда.

Але битва в місті ще не завершена. Леорій стрибає на крило космічного корабля, тримається за нього однією рукою а потім зістрибує в шал бою в подобі звіра (бо вже навчився контролювати власні перетворення). Леорій всіх перемагає.

---

### Розділ XIII
## СПИНИ НАРЕШТІ ЛІРУ СМЕРТІ. СПИНИ ЇЇ ХЛОПЧЕ.

Невтален телепортує головних героїв до Хейдендалю на проекціях вимерлих орлів. Леорій бачить, що в місті стався заколот і встигає прибігти до палацу тільки щоб побачити як помирає його батько з арбалетними болтами у грудях. Заколот влаштував Августин, член Ліри Трьох якому в десятому розділі писала листа Ельзен.

Леорій б'ється з Августином Дюрінвалем з уже вставленими Кристаликами і еффектно знісши супротивнику голову, перемагає.

В палац забігає Настасья і Невтален. Кохана обіймає Леорія.

Кінець.